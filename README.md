# Типографська розкладка для Windows
## Що це і для кого

Українська типографська розкладка для Windows містить основні типографські символи (лапки, тире, коротке тире, типографський апостроф, знаки валют тощо) і літери інших слов’янських кириличних абеток.

Якщо ви журналіст або публіцист і хочете писати красиві тексти; айтішнік або smm-ник; тримаєте кілька кириличних розкладок; або ви просто педантичний естет :metal: — ця розкладка для вас.

Розкладка дозволяє легко вводити додаткові типографські символи через клавішу `правий Alt`, а також позбавляє необхідності тримати ще одну розкладку (наприклад, російську чи білоруську) в разі якщо вам потрібні літери інших слов’янських мов.

![Українська типографська розкладка](assets/ukrainian-layout.png)

Додаткові символи вводяться через `правий Alt` (він же `Alt Gr`). Windows не дозволяє вводити альтернативні символи через `лівий Alt`, що може бути незручним для деяких користувачів — тому нижче є інструкція з додавання такої можливості.

## Особливості розкладки
- Швидке введення типографських знаків (довге і коротке тире `— –`, лапки `« » „ “`, правильний апостроф у вигляді краплі `’`, знаки градуса `°`, параграфа `§`, гривні та інших валют `₴ $ ¢ € £`, маркери списків `• ▪`, часто вживані математичні символи `× ⋅ ÷ − ± ≠ ≈` та інше).
- Можливість введення літер інших кириличних абеток `ы ъ э ў` тощо. __Позбудьтеся нарешті зоопарку розкладок__, достатньо англійської та типографської української на всі випадки!
- Інтуітивне розташування альтернативних символів.
- За замовчанням використовується типографський апостроф замість звичайного машинописного (який можна ввести через `правий Alt`).
- Швидкий доступ до спецсимволів (на кшталт `@ # $ & [ ]` та інших) без необхідності перемикатися на англійську розкладку.
- Можливість ставити стрілочки `← ↑ → ↓`.
